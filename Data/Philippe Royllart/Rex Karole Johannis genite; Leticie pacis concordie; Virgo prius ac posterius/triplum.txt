Rex Karole, Johannis genite
quondam regis Francorum strenui,
mortalibus pre cunctis inclite
claritate generis ardui,
facultate donandi comite,
Alexandri more prospicui
qui Darium cum multo milite
Porum quoque subdidit nutui,
sic hostili subducto stipite
pestifero gregis innocui
vorativa fauce satellite
inimica regni melliflui,
pestis huius mordaci fomite
invidia consumptiva sui,
pastor cui jam quasi praedite
suffragaris solercia tui.
Dolet Argus Yo perterrite
cum simili sono gemitui.
Custos iners gaudes sollicite,
curam gerens gregis precipui.
Nam gladio gentis ancipite
per te pulso remote domui
tue pax est nunc pacis reddite.
Sic itaque nostro auditui
das gaudium, securo tramite
paci dando plebem restitui,
quare potes vocis emerite
Salomonis nomine perfrui.
Miror regni paterno limite
succedentem te principatui.
Litterarum ditari divite
conjugio polles et instrui.
Novi falli vocis incognitae
aut in verbi posset ambigui.
Vive felix in aula celite,
comprehensor regni perpetui.
