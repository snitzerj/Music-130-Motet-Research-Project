Inter densas deserti meditans
silvas, pridem allectus ocio.
in sonore rivulus crepitans.
invasit me sompni devocio.

"Ecce princeps occurit inclitus.
flava caput tectum cesarie.
auro, gemmis desuper varie
per amictum solerter insitus.

Hunc circumdat caterva militum
et tironum non minor copia
nescientum quid sit inopia:
Reverentur hii omnes inclitum.

Is thesauri cumulos geminat.
quod invident cernentes emuli.
sed mirantur gaudentes populi
cum thesaurum hinc inde seminat.

Hic exhaurit orbis confinia
ut adamas, quod ferrum attrahit.
Quantum magnus se nullus retrahit
quin visitet potentis limina.

Hic vallatus rethorum gregibus
et auscultans prudentum dogmata
super omnes solvit enigmata:
Cunctos vincit libris et legibus.

Stupet orbis totus attonitus
conspiciens huius magnalia.
Deum hostium prosternit prelia.
terras omne implevit sonitus."

Tunc exultans de tam miris rebus.
nomen querens huius magnifici
tam illustris, confestim didici
quod is erat potens ille Phebus.

